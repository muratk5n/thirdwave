# Bırakın Batsınlar

Aklı başında olan hiç kimse haberciliğin geleceğinin ekrandaki
pikseller yerine mürekkep ve kağıtta olacağını düşünmüyor. Hepimiz
haberciliğin nereye doğru gittiğini çok iyi biliyoruz, hatta bunu son
10 senedir zaten biliyorduk. E o zaman allah aşkına ne diye şimdi
gazeteleri kurtarmaktan bahsediyoruz? Başkan Obama niye böyle bir
teklifi değerlendireceğini söylüyor? Meclis niye böyle bir kurtarma
için 'Gazeteleri Canlandırma Atılımı' gibi vergi muafiyeti ve diğer
ikramları içeren bir teklifi tartışıyor? Böyle bir teklif atlı
arabaları, buharlı motorları ya da siyah/beyaz televizyonları
kurtarmaya çalışmakla aynı. Aptalca. Yersiz. Üstelik ise de
yaramayacak.

Aslında gerçek şu ki, etrafta görülen histerinin habercilikle ya da
işsizliğin artışışını engellemek ile ilgisi yok. Gazete aşıkları
istedikleri kadar kızgınlıktan morarsınlar, işlerinin demokrasiyi
korumak ile de alakası yok, sanki gazeteler ile demokrasi birbirine
çok bağlıymış gibi. Demokrasi gazeteler olmadan önce de vardı, ve
gazeteler olmadan da yaşayacaktır. Demokrasisi olmayan pek çok ülkede
ise gazete var! Devletin kurtarması okurlara yardım edeceği iddiası da
yanlış. Böyle bir kurtarma sadece İnternet'e geçişimizi yavaşlatmış
olur, ki bu ortam / format (medium) bilgiyi aktarmak için çok daha
uygun bir ortam.

Bir kurtarma operasyonundan faydalanacak yegane kişiler, eskiden karlı
ve güçlü olan ama şimdi .. eh, olmayan, bir avuç gazetedir. Bu
şirketler İnternet denen o yeniliğin üzerlerine bir yük treni gibi
geldiğini gördüler ama yerlerinden kıpırdamadılar. Adapte
olmadılar. Niye? Çünkü yıllarca bu şirketler fiili bir kartel
pozisyonundaydılar ve hallerinden çok memnundular. Her tekelin yaptığı
gibi, bu şirketler yeni gelenleri sindirme, korkutma taktikleri ile
piyasalarının dışında tutuyorlardı. Kendileri piyasaya vasat bir ürün
veriyorlardı, ve hiç kimsenin, hiçbir şeyin altın madenlerini
ellerinden alamayacağından emindiler.

Böyle tiplerin kendilerini "dördüncü kuvvet" gibi martavallarla
şişirip abartmaları ise son derece gülünçtür. Güya okuyucular için çok
değerli bir kamu servisi sunuyorlar - halbuki bu denklemde şimdiye
kadar müşteri hiçbir zaman okuyucu değildi, müşteri reklamı
verendi. Bu gerçek son zamanlarda tüm çıplaklığıyla ortaya
dökülüyor. Gazeteler nakit akış problemi yaşamaya başladıklarında o
ünlü "kutsal değerlerinden" bir hayat kadınının elbiselerini çıkarması
kadar rahat vazgeçiverdiler. Ön sayfada reklam mı? Başüstüne. Sponsor
edilmiş özel içerik yazdırılan muhabirler mi? Hiç problem değil.

Ama şimdi Politico, Huffington Post, The Daily Beast, Gawker gibi
isimlere sahip yeni şirketler gazeteleri kendi oyunlarında yeniyor. Bu
yeni şirketler daha hızlılar ve çoğu zaman daha kaliteliler. Onlar
artık liderlik yapıyorlar, gazeteler arkalarından takip ediyor. Eğer
eskiler haber işindeki ağırlıklarını muhafaza etmek istiyorlarsa, yeni
şirketleri satın almayı düşünmeye başlamalılar. Fakat burada da bir
problem var; yaşlılar çok beklediler, ve beklerken sürekli kan (para)
kaybettiler. Alım yapacak paraları kalmadı.

Ops.

Muhakkak İnternet üzerinden haber dağıtımından çok büyük paralar
kazanmanın yolunu daha kimse bilmiyor. Ama bunun sebeplerinden biri
etrafta aşırı miktarda eski gazetelerin zombi gibi geziniyor
olmasıdır. Bu 'geçtiğimiz yüzyılın yaratıkları' eski, köhne iş
modellerine sımsıkı sarılmışlar, şimdilik hayattalar, yükselişe
geçemiyorlar sadece canlı ve ölü arasında bir yerdeler, ve bu zombiler
İnternet şirketlerinin daha iyi kullanabileceği paranın, yatırımın
yanlış yerlerde tıkanıp kalmasına sebebiyet veriyorlar.

Hayır; gazeteleri kurtarmak yerine onların yokoluşunu
çabuklaştırmalıyız. Zayıf gazeteler ölmelidir. Güçlü olanlar kanuni
iflas evresine girip işlerini tekrar düzenlemeli, kendilerini daha
ufak personel ve daha az masraf gerektiren şekilde tekrar
yapılandırmalıdır. Evet, bu acı veren bir süreç olacaktır. Fakat
haberciler hala iş bulabilirler, ve bu kişiler bu sefer daha iyi, daha
hızlı bir format üzerinden çalışıyor olacaklar.

Bu arada da, hepimizin şu "gazetelerin kutsallığı" hakkındaki softa
inancından vazgeçmesi gerekiyor. Ben 27 yıldır haberciyim, ve o haber
odası kavramı hakkında sektörümdeki herkes gibi ben de romantik
hissiyatlar besliyorum. Ama geçende sabahları evime gelen iki gazete
aboneliğini iptal ettim - The New York Times ve The Wall Street
Journal. Çünkü bu kağıt öbeklerini neredeyse hiç okumadan, on
balkonumdan çöpe taşımaktan bıktım. Gerçek şu ki bu gazetelerin içinde
beni ilgilendiren yazılar çok cüzi bir yüzdeye tekabül ediyor, ve o
içeriği bilgisayarımda ya da iPhone'umda okuyabilirim. Beni önemli
olabilecek diğer yazılara yönlendirmesi için bloglara ve Twitter'a
güveniyorum.

Ha bir de, şu "sadece gazetelerin sağlayabileceği derinlikteki bilgi"
konusuna gelelim. Gerçekçi olalım: o alanda gazetelerin performansı
hiç iyi olmamıştır. Gazeteler her konudan bir şeyler vermeye
uğraşıyorlar - politika, spor, iş, ünlü haberleri, vs - ve sonuç
olarak hiçbir işi hakkıyla, iyi yapamıyorlar. Herhangi bir konuda
uzman olan birine sorun, uzmanlık alanındaki bir konuda gazetelerde
çıkan içerik hakkında ne düşünüyorlar: Büyük bir ihtimalle yüzlerini
ekşitip buruşturacaklar; çünkü gazetelerdeki materyel o kadar
sulandırılmış ki yazıyı yazanın o konu hakkında gerçek uzmanlığa sahip
olmadığı çok açık. [..]

Meclis, lütfen, şu gazeteleri kurtarma çılgın fikrinden
vazgeçin. Onları kurtaramazsınız. Batacaklar. Tek yapabileceğiniz
acılarını uzatmak ve İnternet'e geçişimizi yavaşlatmak olacak. Bu işe
hiçbirimiz için iyi olmayacak.


