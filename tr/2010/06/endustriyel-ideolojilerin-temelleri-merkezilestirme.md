# Endüstriyel İdeolojilerin Temelleri: Merkezileştirme

En son olarak, tüm endüstriyel devletler merkezileştirmeyi bir sanat
dalı haline getirdiler. Muhakkak 1. dalgadaki [tarım bazlı]
toplumların yöneticileri ve kilise gibi odaklar gücü merkezileştirmeyi
biliyordu, ama endüstriyel toplumları baştan aşağı merkesileştiren
nesle kıyasla onlar kaba birer amatör sayılırdı. Zaten eski çağlardaki
yöneticiler çok daha az karmaşık topluluklarla meşguldüler.

Tüm çetrefil toplulukların işleyişinde operasyonlar merkezi ve
gayri-merkezi yaklaşımların bir karışımıdır. Fakat her yerel bölgenin
kendi ihtiyaçlarını temin etmesiyle sorumlu olduğu çoğunlukla gayri
merkezi olan 1. dalga düzeninden, aşırı entegre 2. dalga milli
ekonomisine geçiş, gücü merkezileştirme açısından tamamen değişik
metotlara ihtiyaç duymuştur. Bu ihtiyaç şirketler, endüstriler ve tüm
genel ekonomi bazında ortaya çıkmıştır.

İlk demiryolu şirketleri bu anlatıma iyi bir örnek
sağlayabilir. Zamanlarındaki diğer şirketlere göre onlar birer 'dev'
sayılırdı [.. Bu büyüklüğü idare etmek için de] yöneticiler yeni
metotlar keşfetmek zorundaydı. Onlar da kullandıkları teknolojileri,
bilet fiyatlarını, tren saatlerini standardize ettiler. Yüzlerce
kilometreyi kapsayacak şekilde operasyonları senkronize ettiler. Tek
alanda çalışacak şekilde insanları düzenlediler, ve sermayeyi,
insanları ve enerjiyi odakladılar. Tren ağını maksimize etmek için
uğraştılar. Ve tüm bunları başarabilmek için bilginin ve komutanın
merkezileşmiş hale geldiği yeni bir tür organizasyonu ortaya
çıkardılar.

Çalışanlar 'hat görevlisi' ve 'kadrolu' olarak ikiye
ayrıldı. Trenlerin hareketleri, yük bindirme, boşaltma, kayıp mal,
tamirler, vs. gibi konular hakkında günlük raporlar üretilmeye
başlandı. Tüm bu veriler merkezi bir hiyerarşide en tepedeki genel
müdüre ulaşıncaya kadar yukarı doğru gönderiliyor, ve müdür gereken
kararı verdikten sonra karar bu sefer yukarıdan aşağı doğru akmaya
başlıyordu.

İş dünyası tarihçisi Alfred D. Chandler Jr.'a göre demiryolu
şirketleri yakın zamanda diğer büyük şirketler için de bir örnek model
oluşturacaktı, ve merkezi idare, tüm 2. dalga ülkelerinde sofistike ve
gelişmiş bir araç olarak algılanmaya başlayacaktı.

Siyasette de 2. dalga merkezileşmeye doğru bir gidişat yarattı. [..]
ABD'de endüstriyelleşme politik sistemi merkezileşmeye doğru iterken,
Washington'daki yönetim gittikçe daha fazla gücü federal hükümette
topladı, karar vermeyi tekelleştirdi. Bu arada kendi içinde de,
devletin mevcut 3 bacağındaki güç, Kongre ve Mahkemelerden en
merkeziyetçi odak olan Yönetime doğru kaydı. Tarihçi Arthur
Schlesinger, Nixon yıllarında artık "emperyal başkanlığı"
eleştiriyordu (ki Schlesinger'in kendisi bundan önce merkeziyetçiliği
en ateşli savunanlardan biriydi).

[..] Fakat siyasi merkezileşmenin en aşırı hali, doğal olarak,
Marksist endüstriyel ülkelerde ortaya çıktı. 1850'de Marx 'karar
verici nihai gücün devletin elinde' olması gerektiğini
söylemekteydi. Engels, aynen ondan önceki Hamilton gibi, gayri merkezi
konfedarasyonları şiddetle eleştiriyor ve bunun 'geriye doğru bir
adım' olduğunu savunuyordu. Daha sonra Sovyetler, endüstriyelleşmeyi
hızlandırma amacıyla, o zamana dek görülmüş en merkeziyetçi politik ve
ekonomik yapıyı kuracaktı; bu yapıda en ufak üretim kararları bile
artık merkezi planlamacıların kontrolünde olacaktı.

Bir zamanlar gayri merkezi olan ekonominin gitgide merkezileşmesine
yardım eden bir başka öğe ise, amacı isminden belli olan bir diğer
icattı: Merkez Bankası.

Endüstri Çağı doğmaya başlarken, 1694 yılında, Newcomen daha buharlı
makinesini inşa etmekle meşgulken William Patterson İngiltere
Bankası'nı organize etti. Bu banka da daha sonra tüm diğer 2. dalga
ülkeleri için bir örnek / şablon haline gelecekti. Hiç bir 2. dalga
ülkesi para ve kredinin merkezi kontrolünü sağlayan bu makinenin bir
benzeri kendi ülkesinde kurmadan 2. dalga fazını tamamlamış
sayılmazdı.

Paterson'un bankası devlet bonosu sattı, devlet tarafından desteklenen
para bastı, daha sonra diğer bankaların borç verme uygulamalarını
regüle etmeye başladı. En sonunda İngiltere Bankası bugünkü tüm merkez
bankaların ana fonksiyonu olarak bilinen işi de yapmaya başladı: Para
arzının merkezi kontrolü. 1800 yılında Banque de France aynı amaçla
kurulacaktı, onu 1875 yılında Reichsbank takip etti.

Amerika'da 1. ve 2. dalga güçlerinin çekişmesi anayasanın kabulünün
hemen arkasından Merkez Bankası hakkında çetin bir çarpışmaya
sebebiyet verecekti. İngiltere modelini takip etmek isteyen Hamilton,
İngiliz Bankası örneğinde bir merkez bankası kurulmasını istedi. Hala
tarıma bağlı olan Güney eyaletleri ve Batı, ona karşı çıktılar. Her
halükarda, endüstriyelleşen Kuzey Doğu'nun desteği ile Birleşik
Devletler Bankası'nı kuracak kanun çıkarıldı, ki bu sistem daha sonra
FED sistemine dönüşecekti.

Piyasa aktivitesinin hızını ve seviyesini regüle etmekle
görevlendirilen merkezi bankalar, aslında arka kapıdan, bir tür kısa
vadeli gayri resmi bir planlamayı da kapitalist ekonomilerine
sokuşturmuş oldu.. Para, kapitalist olsun, sosyalist olsun, 2. dalga
ekonomilerinin her damarından akmaktaydı, her iki sistemin de bir
merkezi pompalama sistemine ihtiyacı vardı, ve onlar da bu sistemi
yarattılar. Merkez Bankaları ve merkezi devlet elele bir şekilde
hareket ettiler. Merkezileştirme 2. dalga medeniyetin bir diğer ana
ögesi haline geldi.






