# Anayasa Teklifi

Güney Avrasya Bilgi Cumhuriyeti Anayasası

1) Devletin yönetim biçimi parlementer demokrasidir. Devlet kurumları Türkiye Cumhuriyeti'nden miras alınmıştır. Halkın 5 senede bir en fazla iki kere seçeceği Cumhurbaşkanı vardır. Cumhurbaşkanı vetosu etkilidir / kalıcıdır. Parlamento 5 senelik seçilir. Başbakan istediği an seçime gitme yetkisine sahiptir.

2) Devletin resmi "iç yazışma" dili Türkçe'dir. Bayrağı hilal ve yıldızdan oluşan kırmızı beyaz renkli bayraktır. Milli marşı yoktur.

3) Tüm Güney Avrasya vatandaşları özgür doğar. Güney Avrasya Ceza kanunu dahiline giren eylemlerde bulunmadıkça, ölene kadar tüm özgürlüklerine sahip yaşarlar. Seyahat, fikri ifade, iletişim, giyim şekli, ticari teşekkül kurabilme, ise girme, ise alma, işten atma konularının hepsi bu özgürlüklere dahildir. Her türlü özgürlük sınırlaması, eğer kanunlar ile düzenlenirse, en fazla iki sene kullanımda kalabilir. Bu süreden zaman aşımına uğrar ve iptal olur.

4) Devletin görevi altyapı, eğitim, sağlık ve sosyal güvenliğin olmasını sağlamak, zamanın teknolojik gerekliliklerine göre o teknolojiye geçişi hızlandırmaktır. Devlet hiçbir hizmeti "bizzat" icra eden durumuna gelemez. Sosyal hizmet, altyapı dahil her tür iş, kontrakt usülü ile özel teşebbüslere bırakılır.

5) Hiçbir görev, "vatandaşlık görevi" etiketi altında vatandaşlara emrivaki yapılamaz. Askerlik bu görevlere dahildir. Silahlı Kuvvetler de, diğer her topluluk gibi, üye "kazanmaya uğraşır".

6) Hiçbir vatandaşa günlük hayatında konuşacağı dil, takip edeceği din, ya da kimlik empoze edilemez.

7) Devlet kanunlarla düzenlenen şekilde, seviyede vergi toplayabilir. Tek zorunluluk, gelir seviyesi toplumun en ust yuzde 10'unda olan kisilerin kendilerine en yakin alt-gruptaki vergi yuzdesinin katsal olarak daha fazlasini vermeleridir.

8) Devlet, sınav planlamak, işletmek konularına girmez. Sınav çeşitleri piyasa şartlarında kendiliğinden oluşur, bu sınavlardan itibar görenleri piyasada kendiliğinden belirlenir.

9) Eğitim, geniş yaşam/eğitim alanlarında yapılır. Bu alanların yapılması, işletimi, özel teşebbüse aittir ve rekabet kuralları işler. Devlet bu yapıların hayata geçirilmesinde teşvik edici rol oynayabilir.

10) Ekonomik durumu müsait olmayan öğrencilere istediği herhangi bir yaşam/eğitim alanında kullanmak üzere "eğitim fişi" verilir.

11) Sınıf, anlatan öğretmen, dinleyen öğrenci mecburiyeti kaldırılmıştır. Tüm eğitim "asenkron", ders seviyesine kadar "isteğe bağlı"'dır. Devlet her öğrencinin portatif bir bilgi aracına sahip olmasından mesuldur. Bu araç, eğitim/yaşam alanında istenilen yerde kullanılabilecektir. Dersler yaşam/eğitim kurumunun kaydettirdiği/sağladığı yerden alınıp takip edilebilecektir.

12) "Sene" bazlı "eğitim bitirme", "mezun olma" mecburiyetleri, kavramları kaldırılmıştır. Kişi mezuniyet için hayati boyunca belli sayıda "projeyi" bitirmek ile mesuldur - bu projenin gerektirdiği bilgi, dersler elektronik ortamdan seyredilerek, ya da elektronik kitaplığa danışılarak edinilir.

13) Her yaşam/eğitim alanı, öğrencilerinin projelerinin bittiğine karar verecek yerel kişileri kendi seçer. Bu kişiler çocuğun projesinin devamında danışman görevi görebilirler. Alanında usta ve özel sektörde çalışan kişilerin yarım zamanlı olarak bu alanlara gelip gidebilmesi, her eğitim/yaşam şirketi için bir rekabetsel üstünlüktür, ve bu amaçla kullanılabilir. Eğitim/yaşam merkezleri bunları yapıp yapmamakta serbesttir.

14) Devlet araştırma ve geliştirmeyi teşvik için bütçenin gerekli kısmını ayırır. Bu bütçe payı her zaman askeri harcamalardan daha fazladır.

15) Devletin vergiler ile kazandığından fazlasını harcaması yasaktır.

16) Kişiler mal, mülk ve bilgi edinme özgürlüğüne sahiptir. Hiç kimsenin bu mal, mülk veya bilgiyi edinmesi engellenemez, ya da edinilirse onları zorla vermeye mecbur edilemez. Devlet sırları bu kapsama dahil değildir, fakat her sır, 50 sene sonra zaman aşımına uğrar.

17) Vatana ihanet kavramı kaldırılmıştır. Yeteri kadar özgürlük sağlayan, vatandaşının refahı için uğraşan her devlet, vatandaşının sevgisini aidiyetini kazanır. Bunun mecbur bırakılması cezai kapsamdan çıkarılmıştır. Devlet sırlarının paylaşılması, vatana ihanet kapsamına alınamaz fakat sırları paylaşan kişi görevinden azledilebilir.

18) Hiçbir sosyal, ahlaki düzen, başkası üzerinde kanunlar ile empoze edilemez. Evlilik, boşanma, kimlerin evleneceği, evlenemeyeceği, nasıl evleneceği gibi her türlü düzen buna dahildir.

19) Hiç kimse, başkasına ekonomiksel, fiziki zarar vermeyen yaşam tarzını değiştirmeye zorlanamaz.

20) Güney Avrasya Cumhuriyeti'nin belediye, il, ülke gibi herhangi bir bölgesinin reşit halkının %2'inin imza toplaması sonucunda o kişilerin talep ettiği herhangi bir kanun teklifi o bölgede referanduma taşınabilir. Anayasaya uygun olan her konu referandum kapsamına girebilir.

21) Devlet, vatandaşlarının arasında etnik, cinsel, bölgesel, sınıf, kimlik bazlı hiçbir ayırma ya da herhangi bir sebeple ihtiyacı olduğu bahanesiyle kayırma yapamaz.

22) "Devlet gönüllüsü" kavramı hayata geçirilecektir: Vatandaş, sürekli güncellenen "devletin ihtiyacı olan projeler" arasından birini seçerek, bu projeye gönüllü olarak katılabilir. Bu projeler asgari ücret ile ödeme yapar. Vatandaş bu projelerden istediği zaman çıkabilir. Aynı tür projeler listelerini iller ve belediyeler de hazırlayabilir.

23) Asgari ücretin ne kadar olduğu kanunlar ile düzenlenir.

24) Savaş kararı meclise aittir.

25) Her türlü kararın meclisten geçmesi için salt çoğunluk yeterlidir.

26) Seçimle işbaşına gelen her siyasetçi, ticari işlerini siyasi görevi süresince dondurur. Görevine başlamadan önce ve başladıktan sonra her sene ticari durumunu halka açmak zorundadır. Siyasetçilerin birinci dereceden akrabaları devletle iş yapamazlar.

27) Devlet üniversitelerinin mütevelli heyetine Cumhurbaşkanı istediği kişiyi atar, bu kişinin o üniversite içinde oylanmış olması gerekmez. Özel üniversitelerin rektörünü kendi mütevelli heyeti atar, buradaki atamaya devlet karışamaz.

28) Üniversiteler kendi kazandıkları para ile ne yapacakları hususunda mali özerkliği sahiptir. Devlet üniversiteleri devletten para yardımı görürler. Hem özel hem devlet üniversiteleri araştırma fonlarından yararlanabilirler. Askeriye, bütçesinin en az %20'sini araştırmaya harcamak zorundadır. Bu paranın hangi bilim dallarına gideceğine kendileri karar verir.

29) Sivil, siyasi, askeri herhangi bir kişiyi ya da grubu/gruba eleştiri, hakaret, karalama, vb. her türlü fikri ifade serbesttir ve cezai işleme tabi olamaz.

30) Güney Avrasya Cumhuriyeti toprakları bölünmez bir bütündür, sınırları Türkiye Cumhuriyeti'nden miras alınmıştır. Bu topraklar başka bir ülkeye devredilemez.

31) Toprak olarak genişlemek yasaktır. Yeni çağın değer üretim metodu toprak bazlı değil, bilgi bazlıdır.

32) Hiçbir uluslararası anlaşma, anayasanın üstünde olamaz.

33) Yasalara, kelimesel (semantic) olarak farklı anlamlar yüklenebilecek, algılanabilecek terimler kısıtlayıcı bir şekilde konulamaz. Bu, özellikle, fikri ifade ve özgürlüğün daha alt seviyede akrabası olan laiklik için de geçerlidir.

34) Güney Avrasya bölgesinin tarihindeki tüm ünlü kişiliklerinin listesi bir tarih komisyonu tarafından belirlenecektir. Bu kişilikler Güney Avrasya 1,5,10,20,50 banknotlarının üzerinde, her banknotta değişik bir kişilik olmak suretiye betimlecektir. Aynı durum sembolik olarak heykel, büst, ve diğer devlet finansıyla oluşturulan eserler için geçerlidir.

35) Herhangi bir şehir/bölgeye seyahat, yerleşme gibi özgürlükler kısıtlanamaz, vize, izne tabi tutulamaz.

36) Savcılar ve yargıçlar halk tarafından seçilir.

37) Devlet memurları (merkez bankası, GK başkanı, herhangi bir bürokrat) yanlarında seçilmiş bir görevli olmadan basına bildiri veremezler.

38) Piyasa payı yüzde 50'in üzerine çıkan her şirket anında ikiye parçalanır.

39) Devlet, seçilmişler haricinde hiçbir bürokrasiye, memur kadrosuna sahip olamaz (güvenlik hizmetleri bu kıstasa dahil değildir). Memurluk hizmeti, bu tür hizmetleri sağlayan özel şirketler üzerinden verilir. Vatandaş aldığı hizmetle ne kadar tatmin olduğunu verdiği elektronik oylarla belli eder; bu oylara göre hoşnut olunmayan memurluk şirketleri değiştirilir.

40) Bilgi çağında eserlerin kopyalanması engellenemez. Demek ki sanatçı, yazar, bilimci, her türlü üreticinin kazandığı beğeni, ilgiyi başka şekilde ölçmek gereklidir. Bu amaçla her türlü sanatsal, bilimsel eseri kapsayacak bir veri tabanı oluşturulacaktır. Vatandaş herhangi bir esere ve o eserin yaratıcısına dönük beğenisini elektronik olarak bu sisteme gönderir. Devlet her vatandaşa aylık ya da yıllık belli miktarlarda A türü beğeni puanı verir. A türü puanlar paraya çevirilemez, sadece başkasına aktırırken A, B puanına dönüşebilir. Yaratıcılar topladıkları B türü puanları paraya çevirebilir. Devlet vergi gelirinin yüzde 1'ini puan sistemini desteklemek için kullanır, bir bankaya B puanlari ile giden sanatçı, bilimci, vatandaş puana karşılık o günkü "kur" üzerinden para alabilir. Kur, sirkülasyondaki puan, devletin bu iş için ayırdığı para miktarı goz önüne alınarak hesaplanır.

---------------
Ceza Kanunu
-----------------


1) Hapishaneler kaldırılmıştır.

2) Cumhuriyetin para cezası haricinde en ağır caydırma cezası 2 senelik "utandırma, ağır iş, öğrenim" cezasıdır. Bu ceza kapsamında suçlu, sadece portakal renkli tek parça bir kıyafeti giyerek insan içine çıkabilir, evinde yaşamaya devam eder. Suçlu, her iki haftanın birini ağır iş, diğerini eğitim ile geçirmekle yükümlüdür. Ağır iş, en az mıktarda alet kullanarak bir inşaatın en ağır işinde çalışmaktır. Eğitim ise suçlunun kendi seçtiği ve daha önce bilmediği bir konuyu öğrenmesidir. Ceza kapsamında olan sürenin yarısı bittikten sonra öğrenimde ne kadar ilerlendiği yakındaki bir eğitim/yaşam merkezindeki uzmana ispatlanır. Eğer yeteri kadar ilerleme kaydedilmediyse, cezanın geri kalanı tamamen ağır iş cezasına çevirilir. Kaytarma durumunda ağır iş cezası bir aylık dilimlerle uzatılabilir. Ceza sırasında suçluya asgari ücret bağlanır.

3) Suçun ispatı, karşı savunma için gereken Adliye sistemi Türkiye Cumhuriyeti'nden devralınmıştır. Ek olarak jüri sistemi getirilmiştir. Suçlu/suçsuz nihai kararını jüri verir. Jüri, kendi hiç suç işlememiş, reşit olan kişiler arasından raslantısal seçim yapan bir bilgisayar programı ile seçilir. Her bilgisayar seçiminden sonra bu programın çıktısı, ve işleyiş zinciri rahatça erişilebilecek bir yerde toplumla paylaşılır.

4) Cinayet, tecavüz gibi çok ağır suçlarda kurban, ya da kurbanın birinci derece akrabaları işlenen suça aynı oranda cezayı talep etme hakkına sahiptir. Cinayete doğru orandaki ölüm cezası buna dahildir.

5) Bu "kısasa kısas" cezalarının listesi kanunlarla düzenlenir.

6) Cumhurbaşkanı her türlü suçu, suçluyu af etme yetkisine sahiptir.

7) Siviller askeri mahkemelerde yargılanamaz. Askeri ceza kanunu anayasaya aykırı olamaz.

8) 2 senelik en ağır cezası kaytarmalar ile 10 seneye kadar çıkan kişiler, ölüm cezasına çarptırılır. Bu nihai ceza, ilk suçun muhatabı ya da Cumhurbaşkanı tarafından affedilebilir.

9) Hiçbir milli sembolün koruması (bayrak, tarihi şahısların büstleri) ceza kapsamına alınamaz. Bu semboller, eğer doğru semboller ise ve refah, özgürlük ve anlayış içinde ya da isteğiyle yaşayan bir ülkede "korunmaya" muhtaç değildir. Kamu malına zarar, o malın ticari değeri üzerinden ceza görür: Kamuya ait 1 liralık bayrak yakan kişi, 1 liralık ceza öder. Kendi bayrağını isteyen özgürce yakabilir.
