# Kültür Kodları

Bu üstad, Fortune 100 şirketlerinin yarısından fazlasına danışmanlık
yapmış olan bir pazarlama uzmanı ve ondan önce akademisyen/araştırmacı
olan bir psikologdur. Pazarlama dünyasına daha önce akademik dünyada
üzerinde çalışmakta olduğu arketip (archetype) kavramını (bkz. Jung),
üç seviyeli beyin fikri ile birleştirerek getirmiştir. Bu senteze göre
her millet, kültürü içinde belli kavramlara çok değişik çağrışımlar
(kodlar) yüklemektedirler. Rapaille bu sebeple danışmanlık yaptıği
şirketlere ürünlerini pazarlamadan önce satış yaptıkları ülkenin
"kültür kodlarını" ortaya çıkarmaları gerektiğini söyler, yani bir
ürün, mesela bir araba, satılacağı ülkede insanların bilinçaltında
nasıl kodlanmış olduğu anlaşıldıktan sonra pazarlanmalıdır. Rapaille
bu amaçla, o ülke insanlarıyla, yine kendi bulduğu özel bir "keşif
seansı" uygulamaktadır, ve böylece ürünün reklam kampanyasına
başarıyla yön verebilmektedir.

Bu ilginç kodların pek çoğunu Rapaille'in son çıkan kitabı "Kültür
Kodu (The Culture Code)" adlı kitabında bulabilirsiniz. Bu eser, bence
pazarlamayı öğrenmek isteyenlerin ötesinde, çevresini, ülkesini, ve
dünyayi anlamak isteyenler için bulunmaz bir kaynaktır. Kodların
hepsini burada listelemeyeceğiz, bu telif kanununun ruhuna aykırı
olurdu. Fakat ilginç bazı örnekleri paylaşmakta bir zarar olmasa
gerek.

Mesela, "araba" kavramının Amerikan kültür koduna bir bakalım. Bu kod,
ilginçtir ki, araba ile direk bağlantısı olmayan ve gayet soyut bir
kavramdır. Araba'nın kültür kodu Amerika'da

KİMLİK

kelimesidir. Rapaille'a göre (keşif seanslarındaki bulgular ışığında)
Amerika'lılar arabayı kimliklerinin, özgürlüklerinin bir parçası
olarak görmektedirler [1]. Bu sebeple her ne kadar bir arabayı
bilinçüstsel olarak "motor verimliliği, rahatlığı" gibi sebeplerle
aldıklarını iddia etseler bile, aslında bilinçaltısal olarak, kültür
kodlarının ışığında, duygusal beyin seviyesinden kimliklerini
vurgulayan (affirm) bir ürünün yönünde yapmaktadırlar. Sadece ve
sadece bu şekilde Manhattan'in göbeğinde yaşayan insanların 4x4 yol
dışı (off-road) aracı alması anlaşılabilir, çünkü bu insanlar belki
hayatları boyunca o arabayı toprak yollarda kullanmayacaklardır.

Fakat Almanya'da, aynı ürün araba'nın kültür kodu cok değişiktir.

Araba'nın Almanya'daki kültür kodu

MÜHENDİSLİK

kelimesidir. Almanya'da bir araba, sadece mühendislik açısından ileri
olduğu ölçüde beğeni görür. Bilinçüstsel bir şekilde Almanlar renge,
büyüklüğe, vs. baktıklarını söyleseler de, aslında araba alım
kararlarında "mühendisliği" ön planda tutmaktadırlar, demek ki
Almanya'da mühendislik vurgusuyla yapılan bir pazarlama kampanyası
daha başarılı olacaktır.

Rapaille'in kültür kodları teorisini üzerine kurduğu beyin modeli de
bahsetmeye değer. Bu teoride en altta, en eski ve evrimsel
atalarımızdan bize kalan sürüngen beyin (reptilian brain)
bulunmaktadır ve bu seviye sadece üreme ve hayatta kalma gibi "en
eski" ihtiyaçlarımıza ilgilenir. O seviyenin üstünde ise duygusal
beyin bulunur, ve onun üstünde bilinçüstü dediğimiz, en son
gelistirdiğimiz, sebep-sonuç irdelemelerini kurmamızı saglayan seviye
bulunmaktadır.

Rapaille'a göre bir kültürel kod, çevremizdeki "şeyler" ile ilk
etkileşimlerimiz sırasında oluşur, ve bu oluşum sırasında en alt ve
orta seviyedeki iki beyin bölgesi en büyük rolü oynar. Üstad'ın
iddialarına göre, pazarlanan bir ürün eğer aynı anda her üç beyin
seviyesine hitap ederse, tam başarı kazanır. Meselâ Almanya'da
pazarlama mesajınız "X araba markası hayatta kalmanız için lazım!" +
"mühendisliği harika, bilgisayar kontrollü V-8 motoru vs vs 1123mphgn
zart zurt içeriyor" + "fiyatı, aynı seviyedeki motor kuvvetinin %10
altında" öğelerini aynı anda içeriyorsa peynir ekmek gibi satacaktır.

Kadın Erkek İlişkileri

Rapaille'in cinsiyetler arası ilişkiler, meselâ cezbetme konusunda
bulduğu kodlar daha müthiş. Bu sefer kodları direk vermeyelim, fakat
bulgular gösteriyor ki, İngiltere'deki kadınlar İngiliz erkeklerin
aralarındaki daha sıkı arkadaşlık, klup geleneklerinden gelen
kadınları dişlayarak beraber olmaları ve onlara ilgi göstermemeleri
sebebiyle kadınların ilgi çekmek için daha çok uğraşma, daha çok
makyaj yapma, iddalı kıyafetler giyme, saçta deşisik renkler kullanma
(çoğu zaman aynı anda) gibi yönlere gittiklerini ortaya
çıkarmıştır. Fransa'da ise İngiltere'nin tam tersine, bir kadının
erkeği cezbetmek icin çok ugraşıyor görünmesi ayıp bulunur. Kadınlar
ayna karşısında saatler harcayıp sanki hiç makyajla ugraşmamış
görüntüsü vermeğe ugraşırlar. İtalya'da ise insanlar hayatı bir
trajedi değil komedi olarak gördükleri için cezbetmek eğlenceli
olmalıdır, cezbetme sırasında ve sonrasında romantik ihtilyaçlar
ikinci plandadır. İtalya'da gercek sevgi anne sevgisi olarak görülür,
bu yüzden iki tarafta bu sevgiyi ilişki sırasında yaşama beklentisinde
değildir. Kadinlar çocuk sahibi olana kadar gerçek sevgiyi hissetmeyi
beklemezler, erkekler zaten annelerini yüceltirler. Japonlar ise
tamamen ayrı bir hikaye, onun için kitaba danışmalısınız.

Politika

Şimdi, uluslararası politikayı yakınen ilgilendirmesi sebebiyle,
ülkelerin kendilerine ve başka ülkelere atadıkları kültür kodlarına
bir bakalım. Meselâ Amerika "kendisine" hangi kültür kodunu vermiştir?

Amerika'nin kendisine atadığı kod,

RÜYA

kelimesidir. Fakat diğer uluslar kendilerine daha değişik kodlar
vermişlerdir; Meselâ Almanlar ülkelerine DÜZEN (order, ordnung),
Fransiz'lar ülkelerine FİKİR, İngiliz'ler ise ülkelerine KAST kodunu
biçerler.

ABD örneğindeki kod garip olmamalı, çünkü bu insanlar çok uzaklardan
eski evlerini bırakıp yeni topraklara yeni şeyler yapmak amacıyla
gelmişlerdi. Bu ülküleri, Plymouth kayasına çıkışlarından Altına Hücum
yıllarına ve oradan Dot Com Patlaması'na kadar hep ayakta ve canlı
olmuştur. Amerika'lılar bir rüya, hedef peşinde koşmaya bayılırlar, ve
bunun bir sonucu olarak ta yolda yapılan hataları eski kıtaya kıyasla
daha önemsiz görürler. Hatta aslında diyebiliriz, ki bilinçaltısal
olarak Amerika'lılar ilk seferde hata yapmayı "isterler", ve bundan
sonra ikinci seferde her zaman daha güçlü gelerek hedeflerine ulasmayi
beklerler.

İnsanlar kendi ülkelerine kod atadıkları gibi, başka ülkelere de
bilinçaltısal kod atarlar. Mesela diger ülkeler ABD'ye hangi kültürel
kodu atamıştır, buna bakalım. Örnek olarak ABD'ye en ters Batı'lı
uluslardan birine, Fransız'lara bakmak uygun olur. Ama bu koda
gelmeden önce, bu milletten insanların keşif seansında söylediklerini
dinleyelim, ve kültür kodunu bu sözlerden (ham veriden) nasıl
cıkartabileceğimizi anlamaya çalışalim. Seansta sarfedilen sözlerden
bazıları şöyle:

"Son zamanlarda Amerika'lıların bir gün çok fena bir şekilde
çuvallayacağını düşünmeye basladim. Dünyanın nasıl işlediğini bilmeden
nasıl başarılı olabilirsiniz? Ama her nasıl yapıyorlarsa hep bir
şekilde tepede kalıyorlar. Bu benim için tam bir muamma (mystery),
aklım almıyor." --40 yaşında bir Fransız

"Amerika deyince ilk aklıma gelen aya iniştir. Ama ona kıyasla şimdi
yaptıkları aptalca şeyleri bir türlü anlamıyorum" --64 yaşında bir
Fransiz

"Üniversite yıllarımda bir kere California'ya gitmiştim. Disneyland,
Universal Studio'ya gittim, ünlülerin evlerine gittim. Gerçek dışı bir
deneyimdi, ama kabul etmeliyim ki çok zevkliydi. Amerika benim için
budur". --23 yaşında bir Fransız kız

"Amerika deyince aklıma Star Wars, Süperman, çizgi romanlar, ve Star
Trek geliyor. Yemekleri rezalet, ama adamları hayal güçleri için
kutlamamız gerekir". --27 yaşında bir Fransız

Seanstaki pek çok Fransız, ayrıca kendi ülkelerinin dünyayı
"fikirleriyle" aydınlatacağı inanışında/beklentisinde olmalarına
ragmen, bunu Amerika'lıların baska bir sekilde ama gerçekten yapmakta
olmaları arasında duydukları kafa karışıklığını
yansıtmaktadır. Seanstaki Fransız'ların ilk Amerika izlenim kaydı
(imprint) çoğu zaman fantastik, dısarıda bir yerde, hayali, anlaşılmaz
tecrübeler ile doludur, sanki Fransız'lar Amerika'lıları uzaylı bir
irk olarak görmektedirler. Bu sebeple Amerika'nın Fransa'daki kültur
kodu

UZAY GEZGİNLERİ

Bu kod, bircok anlaşmazlığı yeni bir perspektife oturtmamıza yardımcı
olur çünkü Fransız'lara göre Amerika'lılar bu dünyadan geçip gitmekte
olan gezginler ordusu olarak gözükmektedir, ve onların dünyaya olan
sorumluluğu (commitment) hissetmeyeceklerdir, ve bu sebeple
Amerika'lıların onların fikir alanına tecavüz ettiğini
düşünmektedirler. Kendi insan olmayan, diğer insanları nasıl
anlayacaktır? ;)

Satış

Her ülkenin kültür kodları, onlara politikacılarının realpolitik bazlı
olan hedeflerini nasıl satmaları gerektiği konusunda bazı işaretler
içerir. Mesela Bush hükümeti, Irak Savaşı'nı Amerikan kültür kodlarını
tam anlamıyla uygun / gayet güzel bir şekilde satmıştır. Savaş
Amerika'lılara bir "demokrasi rüyasi" olarak satılmıştır, böylece
ikinci beyne hitap edilmiş olunmaktadır. Aynı zamanda ilk seviye beyne
de net bir mesaj gönderilmiştir: "Bunların nükleer silahları olabilir,
hayatta kalmamız bu savaşa bağlı!". Kampanyanın çok basarılı olduğu
ortadadır, diğer taraf ne kadar zekasal (bilinçüstüne hitap eden)
argümanlar verse de, basarılı olamamıştır. Beyin seviyeleri konusunda
Rapaille'in bir diger kuralı şudur: Seviyeler birbirine uymayan
taraflara gitmek isterlerse, daha alt seviyedeki beyin her zaman
kazanır. Sürüngen her zaman galip gelir (reptilian always wins)

Kapatırken

Bu kodlara bakarak, her ülkenin ne kadar değişik renklerinin olduğunu
anlamış oluyoruz. O zaman her ülke, değişik amaçlar için daha uygun
olur sonucuna da varabiliriz; Mesela Fransa bazı şeyler için uygun
olsa da, hayatta basarılı olmak bunlardan biri değil gibi
gözüküyor. Rapaille'in eski ülkesi hakkındaki gözlemlerini paylaşmak
burada uygun olacaktir.

"Küçük yaşımdan itibaren Fransa kültürünün bana uymayan taraflarının
olduğunu hissediyordum. Fransızlar aşırı derecede eleştirel, çok
kötümser ve başkalarının sahip olduklarına kıskançlıkla bakan ve
kişisel basarıya pek az önem veren bir millettirler. Bir kere
etrafımdakilere yeni bazi fikirlere dayanarak büyük bir şirket kurmak
istediğimi söylemiştim; Bunu duyanlar bana homurdanmış, sonra dönüp
bana "megalomanyak" demişlerdi.". Bu olayin ertesinde Rapaille
Amerika'ya göç etti ve akademik araştırmalarına dayanan büyük
şirketini orada başlattı.

Not: Turkiye kultur kodlari icin

[TR](../../2009/09/turkiye-kultur-kodlari.md)

[Baba](../../2010/05/baba.md)

[1] Belki de bu bulgu ışığında "Transformers" filminin ABD'de niye bu
kadar popüler olduğunu anlayabiliyoruz. Bu çizgi filmin kurgusuna göre
bazı özel arabalar "değiserek" kollu bacaklı konuşan robotlar haline
dönüşmektedirler. Arabaların bir "kimliği" vardır. Film arabanın
kültür koduna uygun tasarlandığı için beğenilmiştir.



