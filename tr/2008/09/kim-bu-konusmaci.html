
<html>
  <head>
      <meta charset='utf-8'>
      <meta http-equiv="X-UA-Compatible" content="IE=edge">
      <meta name="viewport" content="width=device-width, initial-scale=1.0"/>
      <script type="text/x-mathjax-config">MathJax.Hub.Config({  tex2jax: {inlineMath: [["$","$"]  ]}});</script>
      <script type="text/javascript" src="https://cdnjs.cloudflare.com/ajax/libs/mathjax/2.7.5/MathJax.js?config=TeX-AMS_HTML-full">
      </script>
      <script async="async" data-cfasync="false" src="//pl22542243.profitablegatecpm.com/dd74f296f8cfa448682e8519034dcf34/invoke.js"></script>
      <link rel="stylesheet" type="text/css" media="screen" href="/thirdwave/css/style.css">
      <title>thirdwave</title>
      <link rel="canonical" href="https://muratk5n.codeberg.page/en/" />
    </head>        
    <body>
      <div id="header_wrap" class="outer">
        <header class="inner">
          <h1 id="project_title">
            <a href="https://muratk5n.codeberg.page/en" style="text-decoration:none; color:inherit;">thirdwave</a>
          </h1>
          <font color="gray" size="2">Github Mirror</font>
          <h2 id="project_tagline"></h2>          
        </header>
      </div>
      <div id="main_content_wrap" class="outer">        
        <section id="main_content" class="inner">
<h1>Kim Bu Konuşmacı?</h1>
<p>"21’inci asır yüksek teknoloji ve bilgi çağıdır. 80′li yıllarda
başlayan teknoloji ihtilali, başta elektronik ve biyoteknoloji olmak
üzere bilimde sağlanan baş döndürücü gelişmeler, insanoğlunun beyin
gücünü çok daha iyi kullanmasını sağlayarak önüne inanılmaz sonsuzluk
açmaktadır.</p>
<p>Önümüzdeki asır ferdin asrıdır, bilgi asrıdır. Defalarca ifade ettiğim
gibi, bu asırda fertlerin kitleler halinde değil, daha çok ufak
gruplar ve tek tek çalıştıkları, bilgisayar, telekomünikasyon,
nakliye, inşaat, turizm gibi ekonomik faaliyetlerden oluşan hizmet
sektörü, toplam işgücünün yüzde 80′inden fazlasını, istihdam
edecektir. Mutlaka idrak etmemiz gereken husus, 21’inci yüzyılı
şekillendirecek olan hizmet sektörünün daha kabiliyetli, daha bilgili
insana ihtiyaç gösterdiğidir.</p>
<p>Değişim, ferdin bizzat kendisinden başlayacaktır. İleri ülkeler
arasına girebilen milletler, bu değişimi gerçekleştirebilen, insanını
21’incii yüzyılın gerekleri doğrultusunda eğitebilen milletler
olacaktır. Türkiye’nin bundan böyle hedefi, binlerce kişinin çalıştığı
devasa tesisler değil, bilgi çağının arkasında kalmayacak insan
yetiştirmek olmalıdır.</p>
<p>Bu sebeple üç sahaya özel önem vermek mecburiyetindeyiz. Bunlar,
eğitim, sağlık ve yüksek teknolojidir. Önümüzdeki 10 senede bütün
gücümüzle yükleneceğimiz üç saha bunlar olmalıdır.</p>
<p>Eğitime fevkalade büyük önem vermeliyiz.</p>
<p>Eğitimde zihniyet değişikliği fevkalade ihtiyaç vardır.</p>
<p>Okulların devletçi zihniyetten artakalan yöntemlerle yönetilmelerine
son verilmelidir.</p>
<p>Okullarımızın yönetimini bürokratik tahakkümden kurtarmak, topluma,
yani mahalleye, şehre ya da bölgeye mal etmekten
kaçınmamalıyız. Mahalleli, “Burası, benim okulum”, şehirli “Burası
benim lisem, şu üniversite bizim ilimizin üniversitesi”
diyebilmelidir. 21’inci yüzyıla uygun olan sistem budur. Devlet, ancak
standartları, tespit etmek, eğitim kalitesini denetlemek ve eğitimi
desteklemek görevini üstlenmelidir.</p>
<p>Kitleler çağının sona ermesi, ferdin toplumun merkezine yerleşmesi,
insan sağlığına geçtiğimiz yüzyıllarda görülmeyen önemin verilmesini
getirmiştir.</p>
<p>Türkiye’de sağlık sorununun halledilememiş olmasının temel nedeni,
mevcut sağlık sistemimizin bürokratik mekanizmanın verimsizliğine
teslim edilmiş olmasıdır. Sağlıklı toplum gerçekleştirebilmek için
sağlık sistemimizi tıpkı okullarımızda teklif ettiğim gibi, devletin
elinden çıkarıp halka mal etmeliyiz Sağlık hizmetlerinden
yararlananları bizzat müdahil olabilecekleri bir yapıya kavuşturmamız
gerekir.</p>
<p>Bakınız, rekabete kapalı sanayinin gelişmesinin mümkün olmadığı gibi,
rekabete kapalı eğitimin ve sağlık hizmetlerinin de gelişmesi mümkün
değildir.Yüksek teknolojiye bir an evvel geçebilmenin en sağlıklı, en
kestirme ve en akılcı yolu insanların ihtiyaç duydukları bilgileri en
ivi şekilde ve en kısa zamanda emirlerine amade kılan sistemlerin
getirilmesidir.</p>
<p>Geçtiğimiz dönemde, elektronik, bilgisayar ve enformasyon sahalarında
çok büyük gelişmeler sağlanmış olmakla beraber, bu alanlardaki en son
gelişmeleri yakinen takip etmek mecburiyetindeyiz. Sadece
üniversitelerimize, öğretim müesseselerimize değil, bütün
insanlarımızın emrine kütüphaneler, bilgi bankaları gibi en modern
sistemleri sunmak, Batı’nın ileri ülkelerinin bilgi ağlarıyla
bütünleşmek zorundayız.</p>
<p>Mevcut yüksek teknolojiyi mutlaka dışarıdan getirmeliyiz. Şunu ifade
edeyim ki bulunan bir şeyi yeniden keşfetmeye lüzum yoktur, ama
keşfedilen şeylerin üzerinde ileriye gitmek imkanı vardır. Türkiye,
bilgi çağına ancak bu yolla sıçrama yapabilecektir.Değerli delegeler,
şimdi, sizlere ana hedefimize varmak ve ileri bir ülke olabilmek için
üç temel prensibe, sıkı sıkıya sarılmamız gerektiğini bir kere daha
ifade etmek istiyorum.</p>
<p>Bu prensiplerin ilki “Düşünce hürriyetidir”. Düşünme kabiliyeti
çeşitli yollarla engellenen, düşündüğünü söyleyemeyen, düşünceye
saygıyı öğrenemeyen bir toplumun ilerlemesine, yukarıda öngördüğümüz
hedeflere ulaşmasına imkan ve ihtimal yoktur. Her ferdin, her kurumun,
bir diğerinin düşüncesine saygı gösterdiği toplumlar, milli
birliklerini koruyan mütecanis toplumlardır.</p>
<p>İkinci prensip, “Evrensel anlamda din ve vicdan hürriyetidir”. Yalnız
ve yalnız, dini ve vicdanı baskı altında tutulmayan insan huzurlu,
verimli, mutlu, istekli ve hatta kabiliyetli insandır.</p>
<p>Üçüncü prensip, “Teşebbüs hürriyeti”dir. Uygar rekabet ortamı olduğu
sürece, devlet müdahaleciliğini asgari seviyede tutmak kalkınmanın ilk
ve temel gereğidir. Derin inancım odur ki; 10-15 civarındaki ileri
ülkelere bir an önce katılmamızın ana motoru teşebbüs hürriyeti
olacaktır.</p>
<p>Her zaman söylediğim gibi, sıraladığım prensipleri uygularsak, bizi
durdurabilecek hiçbir güç yoktur. Üstelik bugün 1980′lerde sahip
olmadığımız büyüklüğe erişmiş, eğitilmiş insan gücümüzle, tecrübe
birikimimizle, geçtiğimiz 10 senede gerçekleştirdiklerimizi katlayarak
ileriye götürmemiz mümkündür.</p>
<p>Nesiller gelir, nesiller gider, önemli olan bir neslin kendisinden
sonra gelecek nesile neler bırakabildiğidir. Tarih ancak bu
birikimleri yazar. Büyük millet olmak da, bu birikimleri nesilden
nesile taşıyabilmektir.</p>
<p>İşte bu nedenle şunları asla unutmayalım: Büyük ülke olma şuurunu
insanlarımızda yerleştirmeliyiz. Büyük ülke olmanın, memleketin birlik
ve beraberliğinden geçtiğini insanlarımıza
anlatmalıyız. İnsanlarımızı, büyük hedeflere fedakarlık etmeden,
çalışmadan, gayret sarf etmeden varılamayacağına
inandırmalıyız. Türkiye’nin büyük geleceğine ancak bu yolla
ulaşabiliriz.</p>
<p>Daha evvel söyledim, şimdi burada bir kere daha tekrar ediyor ve
sözlerimi tamamlıyorum: Ciddi hatalar yapmazsak, 21’nci yüzyıl
Türklerin ve Türkiye’nin yüzyılı olacaktır.</p>
<hr />
<p>Herhalde tahmin ettik. Konusmaci Turgut Ozal.</p>
<p>Yer III. Izmir Iktisat Kongresi, tarih 1992. </p>
        </section>          
      </div>
     <div id="container-dd74f296f8cfa448682e8519034dcf34"></div>
    </body>
</html>
